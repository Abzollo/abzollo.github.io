---
layout: post
title:  "خوارزمية البوبكورن"
date:   2019-08-15 03:03:33 +0400
---

***غيليز***: يا اخي يقولون البوبكورن مفيد.

***زيليغ***: منو قالك؟

***غيليز***: ما ادري، وصلني فيديو بالواتساب واحد يتكلم عن الصحة، يقول ان البوبكورن مفيد.

***زيليغ***: زين منو هذا؟ دكتور مثلا ولا شو بالضبط؟

***غيليز***: لا واحد بس يتكلم، يقول كلام مفيد... شكله دكتور.

***زيليغ***: ادري انه يتكلم، و شو يعني لو شكله دكتور؟ ترى اي واحد يقدر يسوي نفسه دكتور و يقول ان شعر باط الخنزير يشفي السكري.

***غيليز***: (*يمد ايده للصحن و ياكل بوبكورن شوي شوي*) زين هذا يتكلم بالواتساب يقول ان البوبكورن مفيد يعني.

***زيليغ***: زين شو يعني لو يتكلم بالواتساب؟! لا تصدق اي شي بالواتساب او حتى الانترنت كله بشكل عام. يا اخي لازم تتيقن من اللي تقراه و ما تنشر معلومات غلط. خذ المعلومات من مصادر موثوقة، افهم يا اخي.

***غيليز***: زين، بس... البوبكورن لذيذ... و هذا قال مفيد...

***زيليغ***: سبحان الله في ناس مثل المخلوقات الطفيلية اللي تعيش على ضلال الناس، ينشرون معلومات غلط بين الناس و يرتعون في هالبيئة. زين، يمكن البوبكورن مفيد صح، بس ما اتوقع انه مفيد لدرجة إنا لازم نحرص نطلب بوبكورن حجم عملاق كل ما نروح السينما.

***غيليز***: هممم... والله ما ادري هذا يقول مفيد والله اعلم. مشكلة الناس هالايام ما يعرفون منو يصدقون (*بوبكورن + تطقيع عالمي*)

***زيليغ***: زين ليش تصدق هذا الريال و ما تصدقني مثلا؟؟ انا انصحك لمصلحتك. انا بس اقولك تحرى عن المعلومة و الريال اعرف هويته قبل ما تاخذ كلامه.

***غيليز***: زين بس... الريال شكله دكتور يعني...

***زيليغ***: خلاص انسى الموضوع.

---
&nbsp;

### خوارزمية البوبكورن:

١) اختار موضوع.

٢) قول شي حلو مثير للجدل.

٣) اجذب الأنظار و اكسب المصداقية.

٤) ؟؟؟

٥) اربح.

خوارزمية البوبكورن، تشرح بسكل مبسط العديد من الظاهرات الاجتماعية. أولها، على سبيل المثال، ترشح دونالد ترامب لرئاسة الولايات المتحدة. ترامب استخدم خوازمية البوبكورن (ربما بشكل غير متعمد) لكي يصل إلى الرئاسة، فقد تكلم عن مواضيع مثيرة للجدل حازت على إعجاب العديد من الجماهير، فجذب بها الانتباه و اكتسب منها المصداقية، ثم فعل هذا و ذاك، حتى فاز و ترشح للرئاسة.

إنه البوبكورن يا سادة !
